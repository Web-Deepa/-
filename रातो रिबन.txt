सर्वोच्च हिमगिरिको फेदमा
पहाडको काखमा     
पाषाणहरू बीचमा 
पाखाभरि रातै मुस्कुराएर फुलिरहेका गुराँस
मेरो शिरमा सजिएका राता रिबन हुन् 

सुसेलीसँग बायली खेल्दै
प्रभातकालीन शिशिर ऋतुको सिरसिर पवनले
रिबनलाई आफैँसित उडाएर
पर क्षितिजमा पुर्‍याउँछ
अनि सबैभन्दा पहिले चुम्छन् रविले 
नपत्याए हेर आमा!
घाम उदाउनुअघि नै रातो भएको छ,
त्यो मेरो रिबनले उनलाई सापट दिएको रातो रङ्ग हो ।
बदलामा म ब़युझिनुअघि झिल्के घाम
सुटुक्क आँखिझ्यालमा छिरेर
मेरा ओठमा छऱदछ लालि किरनहरु
 अनि  फुलाउँछ  लालि ओठमा राता गुलाफहरू
र छर्दछ सिङ्गो धरणीमा इन्द्रेणीका सात रङ्गहरू
मलाई छोएको सूर्यले सारा सृष्टिलाई स्पर्श गरिरहेछ 

प्रथम रजस्वलाको चतुर्थ दिवसमा
पँधेरीमा शरीरको मैलो पखालेर
नौला पाइला चाल्दा
दाइले भित्री गुलाफी चोली दिँदै
रातो बर्को ओढाएर भन्नुभयो—
"आमाको स्तन चुसेको छोरा हुँ नानी,
चेलीको सदैव रक्षा गर्नेछु,
चेली आमापछिकी आमा हुन् ।
आमा चेलि आघिकि चेलि हुऩ

आमा-हजुरआमाको मन भत्केर झरेको आँसु
गोठको सानो भत्केर चुहिएको पानी
जीउ भत्केर बगेको रगत
त्रिवेणी बनेर सँगसँगै यात्रा गर्दथे ।
आज आमाले दिईनऩ दोष
ओभाना छन् मेरा नयनहरू
बाले दिए न्यानो छहारी
चुहिएको छैन घरको छानो ।

केवल एकलव्य भएर भत्किरहन्छ जीउ
जीउ त भत्किरहन्छ, बनिरहन्छ
यही नै ब्रह्माजीको नियति हो
कलान्तरसम्म भत्किरहनेछ फूलको जीउ
यदि भत्केर पनि केही बन्छ भने त्यो फूलको जिन्दगी हो आमा,
संसारको सबैभन्दा सुन्दर सृष्टि फूल हो ।

आफ्ना बाका घरकी आरती अनि
हाम्रा बाका घरकी सारथी तिमी
तिम्री छोरी आरतीबाट सारथी हुन लाग्दा मुस्कुराइदेऊ आमा !
आमा भएर आमा सिर्जना गर्नुभन्दा
ठुलो सृष्टि अरू कुनै हुन सक्दैन आमा ।
रङ्ग-रङ्गकी जननीकी भाग्य हुन्
तिमीले मलाई जीवन रङ्ग दियौ
म तिमीलाई रङ्गीन जीवन दिन चाहन्छु

पहिलो पल्ट रङ्ग भरिएको दिवसमा बाँड्न
मन छ सारा सृष्टिलाई रङ्गीन चकलेटहरू 

कसरी बेच्न सकिन्छ पवित्र यौवनहरू?
बाले जवानीमा पसिना बेचेर घर थामे
अस्मितासँग खेले भने पाप लाग्नेछ
बाका जवानीहरूको,
रातो पछ्यौरी बैँसको आवरण हो ।

संघर्षको माझमा हिलोबीच फुलेकि कमलले
कहिल्यै पनि आफ्नो फूलमा हिलो छाप्न दिएकी छैन
एकरात प्रेमिका आफ्ना प्रेमिलाई
 उनकी बैनिकी  रातो रिबनको रातो मसिले  निवेदन लेख्छिन्
घरमा फूलजसरी हुर्काइएकी तिम्री बहिनीलाई आफूजस्ता हतियारबाट बचाउनु  ल 
र अस्ताउछिन् नित्य प्रेमबाट

बाले काँक्रा काटी टीका लगाऊ भन्दै दिएको बीया
बारीमा रोपी काँक्रा फलाएर बाकै निधारमा टीका लाइदिने धोको छ
बाटिकामा फुलेकी सुगन्धित कुसुमको सुवास लिन आउन
भमरा-पुतलीहरू त्यहाँसम्म पुग्नु छ ।


प्रत्येक भाइटीकामा मैले सजाइदिँदा
भाइको निधारमा सप्तरङ्गी इन्द्रेणी
फुलाइदिँदा गलामा मखमली सयपत्रिहरु
ढोग्दा उसले मेरा पैताला
म आशिष् दिन्छु—
हरेक चेलीका पैतालालाई आफ्नै दिदिका पैताला सम्झिनु,
गल्तीले नि नकुल्चिनु राता फूलका थुँगाहरूलाई
किनकि भोलि तिनै फूलहरू तिम्रा वरमालाका हिस्सा हुनेछन् ।

भावीको नवीनतम् रङ्गसँग मिश्रित विगतकि रङ्ग
जब फर्किन्छिन् रङ्ग भरिएको आफ्नो आँगनमा
तब मुस्कुराउँछन्  शिरहरू
सबैभन्दा  गाढा रातो रङ्गमा भिजेर 

साँघुरो थियो ढुङगाकोआँगन
तर दौडनलाई प्रशस्त थियो
सानो थियो घरको छानो
तर सदैव शीतल छहारी दिन्थ्यो
रङ्गका निम्ति रङ्ग दिएको भन्दा फराकिलो आँगन अन्त कहीँ भेटिँदैन ।
उनका हातले पोतेका भित्ताहरु पनि दन्ते  लहर छर्छन्
उनको स्पर्श पाउदा


 स्वश्पर्श व्याख्यान गर्दछ
संसारमा एक्लै हुन नपरोस् भन्नेलाई देउताले छोरी दिन्छन्
उसासँगै ईश्वरको द्वारबाट आराधना गरी फर्किँदा
जीवनमार्गमा उपाध्याय बाजे जगत् मन्त्र जप्दै आउँछन् 
छोरा भाग्यले पाइन्छ,
छोरी सौभाग्यले पाइन्छ ।